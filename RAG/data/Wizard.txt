پای «ی – گ» به جادوگری باز شد؛ 4 به علاوه 12 مربی گیر هستند!
۲۵ مرداد ۱۴۰۴ ساعت ۱۹:۰۰
229 نظر
پای «ی – گ» به جادوگری باز شد؛  4 به علاوه 12 مربی گیر هستند!
اخبار منتشر شده جدید از جادوگری در فوتبال ممکن است گریبان مربیان بیشتری را هم بگیرد.
به گزارش فوتبال 360، بحث جادوگری در فوتبال ایران مورد چندان تازه‌ای نیست. در یک دهه گذشته بارها با جزئیات ریزودرشت در این مورد صحبت شده؛ ولی این عادت ناپسند برچیده نشده. از همه بدتر اینکه در این بازه زمانی، پای افراد مختلفی به عنوان جادوگر هم به میان آمده که با اسامی اختصار از چند نفری از آن‌ها نام برده شده است. تازه‌ترین موضوع درباره جادوگری شمالی است که حالا خیلی اتفاقی لو رفته و ممکن است گریبان مربیان زیادی را بگیرد.

«گ»؛ جادوگر جدید فوتبال ایران؟
ماجرای جدید به اندازه کافی پیچیده است؛ صبح امروز «اعتماد آنلاین» جزئیاتی از این پرونده منتشر و ادعا کرده نهادهای امنیتی هم به چنین پرونده‌ای ورود کرده‌اند. تحقیقات بیشتر در این زمینه ولی نشان می‌دهد که پس از گیر افتادن «ی – گ» او به یکی از آشناهایش اشاره می‌کند که در کار جادوگری است. پس از تحقیقات بیشتر روشن می‌شود که او با تعداد زیادی از مربیان شاغل در فوتبال ایران همکاری می‌کند که دست بر قضا تعدادی از آن‌ها در بالاترین سطح فوتبال ایران مشغول هستند. روزهای گذشته از 4 مربی با علائم اختصاری «س. الف»، «م.ف»، «ف.ک» و «م. ر» نام برده شد که حالا به نظر می‌رسد به این فهرست «ر.م» هم اضافه شده است. ادعا شده که آن‌ها فعلا از حضور در زمین فوتبال و یا نشستن روی نیمکت مربیگری محروم هستند؛ ولی جزئیات بیشتری منتشر نشده. در کنار این مورد هنوز خبر قطعی محرومیت این افراد هم رسمی نشده وگمانه‌زنی همچنان ادامه دارد.

12 مربی دیگر هم هستند؟
ابعاد این پرونده وسیع‌تر هم شده. این ماجرا که کلا در یکی از شهرهای شمالی اتفاق افتاده، باعث مطرح شدن اسامی دیگری در بین مربیان هم شده که علاوه بر افراد مذکور، قریب به 12 نفر دیگر هم، حداقل در حد اسم، وارد چنین پرونده‌ای شدند. تعدادی از آن‌ها در لیگ‌های پایین‌تر مشغول مربیگری هستند ولی هنوز نشانه‌های دقیقی مبنی بر چگونگی استفاده از جادوگری توسط آن‌ها حاصل نشده است. از سوی دیگر عنوان می‌شود ممکن است جادوگر مذکور برای رهایی از جرمی که مرتکب شده و یا سبک‌تر کردن جرمش، اسامی‌های متعددی را ردیف کرده تا بتواند برای خودش زمان بخرد. به این ترتیب، شاید تعدادی از این افراد که اسم‌شان در این پرونده عنوان شده هیچ ارتباطی با جادوگر و جادوگری نداشته باشند ولی به طور حتم تعدادی از آن‌ها درگیر این موضوع خواهند بود. آنچه که روشن است اینکه فعلا بازی حدس‌وگمان در فضای مجازی داغ است؛ ولی باید منتظر ماند تا نهادهای نظارتی، جزئیات کامل‌تری از این پرونده جدید ارائه کنند.