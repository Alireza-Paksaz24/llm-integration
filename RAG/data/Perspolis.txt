پرسپولیس در نخستین دیدار فصل جدید لیگ برتر به مصاف فجرسپاسی شیراز می‌رود تا برای دومین‌بار در تاریخ این رقابت‌ها میزبان این تیم شیرازی باشد.
به گزارش فوتبال 360، تیم فوتبال پرسپولیس اولین دیدار فصل جدید را با یک بازی خانگی آغاز خواهد کرد و در این دیدار به مصاف فجرسپاسی شیراز خواهد رفت. نکته جالب این تقابل نیمکت مربیان دو تیم است و هر دو مربی نخستین بازی خود به عنوان سرمربی در لیگ برتر را تجربه خواهند کرد. وحید هاشمیان و پیروز قربانی مربیان پرسپولیس و فجرسپاسی در این بازی برای اولین بار به عنوان مربی روی نیمکت یک تیم لیگ برتری حضور خواهند داشت. در ادامه نگاهی به عملکرد پرسپولیس در هفته‌های نخست لیگ برتر فوتبال ایران خواهیم داشت.

پرسپولیس در پی چهاردمین برد
پرسپولیس در طی 24 فصل گذشته در هفته‌های اول توانسته در 13 بازی به برتری دست یابد و در مقابل فجر سپاسی هم به دنبال کسب چهاردهمین برد است. سرخ‌پوشان همچنین در 9 دوره هم فصل را با کسب نتیجه مساوی آغاز کردند. همچنین در 2 دوره هم کار سرخ‌پوشان در لیگ برتر با شکست آغاز شده؛ در دوره چهارم که فولاد خوزستان با نتیجه 3 بر یک بر پرسپولیس غلبه کرد و در دوره ششم هم که ابومسلم مشهد توانست در یک بازی خاطره‌انگیز به برتری 3 بر 2 برسد. پرسپولیس در صورت کسب امتیاز دیدار برابر فجرسپاسی، برای بیستمین فصل متوالی است که بازی‌های لیگ را بدون شکست آغاز می‌کند. 

این تیم در اولین بازی‌های فصل خود در لیگ برتر موفق به زدن 40 گل شده؛ همچنین 23 بار دروازه این تیم مقابل حریفان باز شده است. در 24 بازی پرسپولیس در هفته نخست ادوار مختلف لیگ برتر، این تیم 11 بار کلین‌شیت کرده و دروازه خود را بسته نگه داشته است. در مجموع این بازی‌ها، پرسپولیس تنها در دو بازی موفق به گشودن دروازه حریف نشد؛ دوره بیستم مقابل سایپا و دوره بیست‌و‌دوم برابر ذوب‌آهن که هر 2 بازی هم با تساوی بدون گل به پایان رسید. 

سومین تقابل با شیرازی‌ها
سرخ‌پوشان تهرانی تاکنون 2 بار در هفته نخست با تیم‌های شیرازی روبرو شده‌اند که هر 2 بازی هم در شیراز برگزار شد. در دومین دوره لیگ برتر، تیم برق شیراز با هدایت ابراهیم قاسم‌پور پذیرای قهرمان دوره قبل بود و این بازی با نتیجه 2 بر یک به سود شاگردان علی پروین به پایان رسید. ستاره این بازی رضا جباری بود که هر 2 گل پرسپولیس را به‌ثمر رساند؛ علی باغمیشه هم زننده تک‌گل تیم برق بود.

در پنجمین دوره لیگ برتر، پرسپولیس این‌بار علی پروین را به عنوان مربی روی نیمکت خود داشت و در اولین بازی به مصاف فجرسپاسی شیراز رفت. شاگردان باانگیزه غلامحسین پیروانی در فجرسپاسی بسیار در این بازی هم‌پای رقیب پرآوازه خود بازی کردند و تا دقایق پایانی هم از حریف پیش بودند اما در نهایت این بازی به تساوی 2-2 رسید. بهرام اسماعیلی و هاشم بیک‌زاده گلزنان فجر سپاسی بودند و علی علیزاده و علی انصاریان هم گل‌های پرسپولیس را به‌ثمر رساندند. 

بازی‌هایی که فراموش نمی‌شوند
برخی از بازی‌های پرسپولیس در هفته‌های اول لیگ برتر، خاطره‌انگیز بوده و به سادگی از خاطر هواداران پاک نمی‌شوند. در سومین دوره، پرسپولیس با وینگو بگوویچ بسیار طوفانی شروع کرد و از همان ابتدا برای همه خط‌ونشان کشید. برتری 8 بر 2 پرسپولیس برابر پگاه رشت زنگ خطری برای تمامی رقبا بود. در شروع پانزدهمین دوره لیگ برتر، پرسپولیس به مصاف پدیده مشهد رفت و به تساوی 2-2 دست یافت؛ اما ماندگاری این بازی در خاطر هواداران به دلیل گلزنی کاپیتان فقید این تیم بود؛ در این بازی هادی نوروزی گل بسیار زیبایی را به‌ثمر رساند که آخرین گل دوران بازی نوروزی بود. دقیقاً دو ماه پس از این گل، هادی نوروزی درگذشت تا این بازی برای همیشه در ذهن هواداران ماندگار باشد. 

در چهارمین دوره لیگ برتر، پرسپولیس با هدایت راینر سوبل آلمانی در اولین بازی خود در اهواز به مصاف تیمی رفت که در پایان رقابت‌ها عنوان قهرمانی را از آن خود کرد. فولاد خوزستان در دیداری برتر موفق شد پرسپولیس را با نتیجه 3 بر یک مغلوب کند؛ این شکست می‌توانست برای پرسپولیس سنگین‌تر باشد زیرا ایمان مبعلی در دقیقه 17 بازی یک ضربه پنالتی را از دست داد اما در ادامه بازی درخشانی از خود به نمایش گذاشت و فولاد پیروز این میدان لقب گرفت. 